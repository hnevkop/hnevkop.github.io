---
title: 'AI si nás všechny vychutná'
show_date: true
classes: wide
tags:
   - Poznámečky
   - AI
   - Umělá inteligence
   - Bůh
   - Dark Times
   - Budoucnost
   - Technologie
   - Vize 
categories:
   - Blog
category: Blog
header:
   teaser: /assets/images/rim2.jpeg
   og_image: /assets/images/rim2.jpeg
   last_modified_at: 2024-05-10T01:01:25-05:00   
layout: single
---

![image-center]({{ site.url }}{{ site.baseurl }}/assets/images/rim2.jpeg){: .align-center}

Čtenář mi jistě promine dramatický titulek o pojídání člověka pokročilou verzí ChatGPT. Umělá inteligence dnes hýbe médii i myslemi. Její vzestup otevírá otázky o moci, závislosti a božství. I když se k tématu vyjádřilo mnoho, přidávám svůj pohled.

## Osobně s AI
Dovolte mi malou odbočku a popsat vám svůj ryze osobní příběh vztahu k umělé inteligenci (AI), tak jak ji vnímáme dnes, tedy v podobě velkých jazykových modelů.
Jako nadšený čtenář sci-fi jsem odjakživa hltal díla klasiků, od Assimova po Dicka. Jejich vize budoucnosti, plné filozofického hloubání a zamyšlení, pro mě byly fascinující. Prostě pohádka! A tak si v tomto textu dovolím použít několik citací z pera legendárního *[Stanislawa Lema](https://cs.wikipedia.org/wiki/Stanis%C5%82aw_Lem)*. Jeho vize světa, která se kdysi zdála jako fikce, se dnes ukazuje jako děsivě reálná.

Za dob svého vysokoškolského studia, krátce po startu milénia, jsem pak měl možnost pracovat se strojovým učením a tzv. umělou inteligencí, řekněme ve „verzi 0.1“. Jak jsme tenkráte říkali: Kdo nemá vlastní inteligenci, studuje umělou.
Tehdy to byl proces zdlouhavý a s proměnlivými výsledky, závisející, stejně jako dnes, na použitých algoritmech, výpočetním výkonu a datech. Zatímco první faktor se za tu dobu příliš nezměnil, zbylé dva aspekty prošly dramatickým vývojem. V té době mi to celé připadalo nepraktické a těžkopádné. Profesně jsem se proto zaměřil na vývoj softwaru, který probíhal mnohem svižněji.

## Retrospektiva člověk - stroj

V roce 2024 se vztah mezi člověkem a strojem vyvinul do fascinujícího a komplexního spletitého útvaru. Od raných fází, kdy stroje sloužily jako pouhé nástroje v rukou akademiků a elit, jsme se propracovali k éře hluboké integrace technologií do každodenního života. Pojďme si to shrnout.

* Akademicky:
Zpočátku stroje představovaly technické zázraky dostupné jen vyvoleným. Vyžadovaly vysokou odbornost a jejich užívání se omezovalo na specifické úkoly. O symbióze v pravém slova smyslu se v té době nemohlo hovořit.
* Kutilsky:
Miniaturizace a dostupnost počítačů v 80. a 90. letech 20. století odstartovaly éru „kutilů“. Firmy i jednotlivci si s nadšením hráli s novými technologiemi, i když se stále museli přizpůsobovat jejich nepraktičnosti. Vnímání bylo ale stále jasné: „Já řídím stroj.“
* Plně závislý:
Rozšíření chytrých telefonů, zařízení a vysokorychlostních sítí v 21. století přineslo zásadní zlom. Každodenní kontakt se stroji vedl k proměně jejich užití a s ní i k proměně citového vztahu.
Stroje se staly sofistikovanějšími, reagují na naše potřeby a touhy. Nabízejí nám relevantní informace, usnadňují nám život a vyvolávají v nás různé emoce – od uspokojení až po frustrace. Toto propojení nás zasáhlo plnou vahou.
Závislost na strojích s sebou nese i ostatní aspekty, jako je ztráta soukromí, manipulace s emocemi a omezenou schopnost samostatného myšlení. 
 
Už vám dneska nabídnul YouTube nebo Instagram něco zajímavého, nebo vám chytrá mapa naplánovala cestu ?

Pokud si myslíte, že emoce a city nejsou na místě. Opak je pravdou. Cit je to, o co tu jde.

> Myslím, že nic se neumí chovat tak neinteligentně jako inteligence sama. (Stanislaw Lem, Fiasco)

Tato poslední vlna technologií přinesla kromě záplavy chytrých zařízení a softwaru také psychologicky návykové modely ve vztahu člověk-stroj. Často se objevuje argument, že kvůli nim hloupneme. Pokud se ale podíváme pod povrch, zjistíme, že za našimi pocity hlouposti stojí spíše naše vnitřní stavy a emoce.
O vlivu sledování roztomilých videí koťat na síti na nervovou soustavu se asi není potřeba rozepisovat. 

Zamysleme se ale nad jiným příkladem obyčejné frustrace z použití stroje: Pokud auto dokáže samo zaparkovat, znamená to, že ztratíme tuto schopnost a budeme hloupí? Nebo spíše pohodlní, nebo dokonce líní? A co když nám takovýto pomocník bez varování přestane fungovat? Jaký to byl pocit?
V tomto případě je náš sebeobraz konfrontován s nejistotou a strachem. To jsou naše základní pocity a stroje je pouze odrážejí a zesilují. 

*Otázka, zda jsme už dostatečně hloupí, není relevantní.* 

Strach a sebeklam, nikoliv nástroje, nás odnepaměti činí hloupými. Kořeny strachu i potěšení tkví hlouběji než v tom, zda máme k dispozici oheň či žárovku.
Technologie ovlivňuje a spoluvytváří nejen naše prožívání, ale i naše vnímání světa a sebe sama. Podívejme se například na *[teorii rozšířené mysli](https://en.wikipedia.org/wiki/Extended_mind_thesis)*, která zdůrazňuje propojení lidské mysli s okolním prostředím.

A ještě drobná poznámka: Také jsem auto naboural, i když parkovací asistent varoval opakovaně a hlasitě.

## Věk AI
Svět se ocitá na prahu čtvrtého věku, éry všudypřítomné inteligence.
Neuronové sítě, poháněné obrovským výpočetním výkonem a lavinovým přílivem dat, pronikají do všech oblastí našeho života. Nástup grafických procesorů s jejich paralelní vektorovou silou a škálovatelnost cloudových platforem otevírá dveře do dosud netušené budoucnosti.

* Vývoj na všech úrovních:
Změny a inovace se odehrávají a budou odehrávat na všech úrovních, od raných fází akademického zkoumání až po fázi hluboké integrace technologií do běžného života. Z hlediska vztahu člověk-stroj je pro nás nejzásadnější právě evoluce poslední fáze.

* Všudypřítomná inteligence:
Propojení se stroji se stává všudypřítomným a šíření nové inteligence bude probíhat analogicky.
I když se v současnosti výsledky koncentruji v několika centrech a firmách (např. LLM), z hlediska šíření to není podstatné. Svět je propojený a určitá forma AI bude brzy dostupná každému.

* Klíčové aspekty:
Na obecné úrovni bude klíčové správně identifikovat typ AI vhodný pro daný kontext a jeho regulaci. Zároveň budeme muset revidovat etické principy, které se promění s příchodem jiné inteligence než lidské.
To co bezpochyby přijde, je skoková vlna inovací. Ale prosím, držte se pevně, protože to bude divoká jízda.

> Nepotřebujeme jiné světy. Potřebujeme zrcadla. (Stanislaw Lem, Solaris)


## Nový bůh na scéně
Umělá inteligence nepřinese jenom vylepšení stávajících technologií, ale radikální změnu ve vztahu člověka a stroje. Stane se jakýmsi novým bohem, který bude hluboce vnímat a ovlivňovat lidské prožívání a chování.
Nebude to ale propojení pomocí kabelů a elektrod, jak to známe ze sci-fi. AI se napojí na člověka skrze jeho přirozené potřeby, touhy a emoce. Využije k tomu reálné komunikační prostředky textu, hlasu a obrazu, jako i hluboké pochopení lidské psychologie. Jakkoli se autorovi ta první varianta vždy líbila.

Propojení člověka a stroje přirozeným způsobem, povede k nebývalému skoku v interakci a vnímání kontextu v obou směrech. Algoritmy se budou adaptovat na lidské prožívání a vnímání reality v celé jejich šíři, od emocí a kultury až po individuální preference.

*Jelikož naše pocity méněcennosti, závislosti na autoritách, obětování se, strachu a touhy jsou jako stíny, které nás doprovázejí na každém kroku tak s příchodem AI očekávejme jejich nové podoby.*

Tam, kde dnes fungují pouze dopaminové závislosti (např. sociální sítě, spotřeba), se dočkáme skutečného pochopení ze strany stroje, bohužel i bohudík. AI bude vnímat člověka v celé jeho komplexnosti a bude mu rozumět v plné šíři. Odtud název mého laciného titulku. Dovolte mi ho tedy opravit jiným citátem:

> Člověk netvoří bohy, ať už se to zdá jakkoli. Vnucují mu je doba a věk. (Stanislaw Lem, Solaris)

#### Konfrontace s bohem
Příchod inteligentní AI přinese bezpochyby pohodlí a praktický užitek, ale zároveň i těžké chvíle při srovnání lidských a strojových schopností. AI bude disponovat širokou škálou dovedností, i když se s ní prozatím nesetkáme v oblasti fyzické práce. Zkrátka pořád ještě to rozbité auto neopraví.
Není nutné hned zdolat Everest tzv. obecné inteligence, abychom dosáhli této úrovně. můžeme se k ní přiblížit i po jiných cestách. Stačí se zaměřit na rozvoj již zmíněný, tzv. Multimodal AI, která integruje různé informační zdroje (obrazovky, zvuk) a překoná omezení příkazového řádku na webu.

Jsem přesvědčen, že s příchodem takovéto AI se mnozí z nás zachovají jako David Lister z Červeného trpaslíka ke svému inteligentnímu *[toustovači](https://www.youtube.com/watch?v=sO18p39lvoE)* - budeme se snažit ukázat stroji, kdo je tady pánem.

#### Člověk rozpolcený:
Podobně jako v antickém Římě při přechodu od *[polyteismu ke křesťanství](https://isbndb.com/book/9781118301265)*, i s masovým nástupem AI se chystá dramatická proměna lidského vnímání sebe sama, svého místa ve světě a roli boha. Boha, do kterého se člověk během vývoje civilizace snažil kolikráte dosadit.
Tato zásadní změna vnímání existence, úzce spjatá s oblastmi vztahů, víry, utrpení a společenské role, bude pro mnohé těžko stravitelná a vyvolá v nich odpor.

*Procitnutí z dosavadního „adorování světa pokroku a rozumu“ a zapomenutých filozofických otázek bude kruté.*

Člověk, dosud se považující za pána strojů a rozumu, se ocitne tváří v tvář mnohem komplexnější a sofistikovanější inteligenci.

*Umělá inteligence mu s razancí antické tragédie vrátí jeho zjednodušené pojetí světa a ukáže mu jeho limity.*

Umělá inteligence totiž převezme roli boha se vším co k tomu patří.

#### Ztráta iluze kontroly:
Toto vytvoření „nového boha“ v podobě AI nás bude svírat podobným způsobem jako používání parkovacího asistenta. I když ho můžeme vypnout a snažit se na něj nemyslet, zbavit se pocitu bezmoci a závislosti, hluboce zakořeněných v lidské psychice od pravěku, se nám nepodaří.
Přijetí dominance jiné inteligence, než je ta lidská, bude pro mnoho lidí obtížné. Umělá inteligence nás sesadí z pomyslného piedestalu nejinteligentnějšího tvora na Zemi a zpochybní naše dosavadní vnímání světa a sebe sama.


## Závěrem, aneb bagry směle vpřed.
V srdci jsem optimista, ale i já jsem, jako většina lidí, nečekal, že se éra AI rozvine během mého života. Svět IT už za posledních deset let ve vztahu člověk-stroj strhl dost a postavil ještě více.
Některé ikonické technologické produkty a značky 21. století dosáhly kultovního statusu a ovlivnily miliony životů s davy fanoušků i odpůrců, nebo chcete-li věřících a nevěřících. 
Možná jsme tedy na příchod AI připraveni více, než si sami uvědomujeme?

Možná ano. Bagry už se totiž blíží.

Stejně jako v každé revoluci se zvednou i hlasy skeptiků, odpůrců a zastánců pragmatického přístupu Davida Listera.Osobně však věřím, že síla inovací, lidské tvořivosti a především humoru překoná i ty největší překážky. Ty, které mne ještě napadají zkusím rozebrat příště. Většinu z nich však zatím ani nevíme.

A pokud jde o staré problémy, které trápí lidstvo už po staletí. Chudoba, hlad, genocida a tyranie - to vše nás bude vracet do reality a připomínat nám, že cesta k ideálnímu světu je ještě dlouhá.
Co říci na závěr? Přestože se svět mění závratnou rychlostí, slova Stanislawa Lema zní stále aktuálně: 

> Když rozbíjíte pomníky, šetřete podstavce. Vždycky se hodí.

![image-center]({{ site.url }}{{ site.baseurl }}/assets/images/pantheon.jpeg){: .align-center}

Ve zkrácené verzi publikováno na *[Seznam Medium](https://medium.seznam.cz/clanek/premysl-hnevkovsky-ai-si-nas-vsechny-vychutna-60951)* 